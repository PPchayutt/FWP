### 1\. มันฝรั่งอบชีสเบคอน

เมนูจากมันฝรั่งสุดคลาสสิก มันฝรั่งอบชีสเบคอน  จับมันฝรั่งบดคลุกกับเบคอนกรอบ โรยชีสเน้น ๆ



##### ส่วนผสม

     • มันฝรั่งต้มสุก

     • เนยจืด

     • เกลือป่น

     • พริกไทยป่น

     • เบคอนทอด

     • มอสซาเรลล่าชีส

     • พาร์สลีย์สับละเอียด

     หมายเหตุ : ถ้าใช้เนยเค็มไม่ต้องใส่เกลือ



##### วิธีทำ

     1. ใช้ส้อมยีมันฝรั่งต้มสุกกับเนยให้เข้ากัน โดยยีไม่ต้องให้เละมาก

     2. ปรุงรสด้วยเกลือป่นและพริกไทยป่นเล็กน้อย โรยเบคอนทอดกรอบลงไป คนผสมให้เข้ากันดี สุดท้ายโรยชีสลงไป

     3. นำไปอบที่อุณหภูมิ 180 องศาเซลเซียส ประมาณ 20-25 นาทีหรือจนชีสเหลืองสวย นำออกมาโรยพาร์สลีย์





### 2\. สลัดมันฝรั่ง

เมนูสลัดมันฝรั่ง สูตรง่ายใช้น้ำสลัดสำเร็จรูปคลุกกับมันฝรั่ง เพิ่มสีสันจากแครอท เพิ่มความกรุบกรอบจากแตงกวา ชามเดียวอิ่มท้องได้ประโยชน์



##### ส่วนผสม

     • มันฝรั่งปอกเปลือก (แบ่งออกมาหั่นเต๋า 1/2 ลูก)

     • แตงกวาไทยหั่น (หรือแตงกวาญี่ปุ่น)

     • หอมหัวใหญ่ซอย 1 ลูก (ถ้าลูกใหญ่ 1/2 ลูก)

     • แอปเปิลหั่นเต๋า (แช่น้ำเกลือ)

     • แครอทหั่น

     • น้ำเปล่า

     • น้ำสลัดครีม

     • เกลือ 1 หยิบมือ

     • พริกไทยเหยาะ 8 ครั้ง



##### วิธีทำ

     1. ตั้งเตาต้มน้ำ ปอกเปลือกมันฝรั่งใส่ลงไปต้ม พอสุกแบ่งมันฝรั่งครึ่งหนึ่งหั่นเป็นเต๋า ส่วนที่ไม่ได้หั่นเต๋าเอาไปบด เสร็จแล้วใส่อ่างผสม

     2. ใส่แตงกวาลงไป ตามด้วยหอมหัวใหญ่ แอปเปิล และแครอท

     3. ใส่น้ำสลัดประมาณ 3/4 ของขวด พร้อมเกลือ และพริกไทย พร้อมเสิร์ฟหรือใส่กล่องพลาสติกที่แห้งและสะอาดแช่ตู้เย็นยิ่งอร่อย เก็บได้ประมาณ 3-4 วัน





### 3\. ขนมปังไส้มันฝรั่งอบชีส

เมนูขนมปังไส้มันฝรั่งอบชีส ขนมปังสอดไส้มันฝรั่งกับแครอท เพิ่มความหอมมันจากชีส



##### ส่วนผสม

     • ขนมปังฝรั่งเศสแบบกลม (ลูกใหญ่ปานกลาง)

     • เนยเค็ม

     • แฮม

     • มันฝรั่งและแครอทต้มสุก

     • หอมหัวใหญ่

     • มะเขือเทศ

     • ต้นหอม

     • เกลือป่น

     • ออริกาโน่ (สำหรับโรยหน้า)

     • พาร์สลีย์

     • มอสซาเรลล่าชีส



##### วิธีทำ

     1. หั่นขนมปังด้านบนทำเป็นฝา ควักเนื้อขนมปังออกให้เป็นชาม

     2. ตั้งกระทะให้ร้อนใส่เนยลงไป พอเนยละลายใส่แฮม ตามด้วยมันฝรั่ง แครอท หอมหัวใหญ่ มะเขือเทศ และต้นหอม ปรุงรสด้วยเกลือกับออริกาโน่ ผัดให้เข้ากัน ตักใส่ในขนมปัง โรยหน้าด้วยมอสซาเรลล่าชีส

     3. นำขนมปังเข้าเตาอบความร้อนสูงสุด ประมาณ 7 นาที ถ้าเข้าอบในไมโครเวฟลองสัก 2-3 นาที นำออกมาโรยพาร์สลีย์ลงไป





### 4\. อกไก่ผัดมันฝรั่ง

เมนูอาหารคลีนทำเป็นกับข้าวสำหรับคนพิเศษ มันฝรั่งซุยๆ ผัดกับอกไก่และแครอท



##### ส่วนผสมการหมักไก่ (สำหรับ 3 ที่)

     • เนื้ออกไก่ลอกหนัง 200 กรัม

     • น้ำปลา 1/2 ช้อนโต๊ะ

     • ซอสหอยนางรม 1 ช้อนโต๊ะ

     • น้ำตาลทราย 1/2 ช้อนชาส่วนผสม



##### ส่วนผสม

     • เนื้ออกไก่หมัก

     • มันฝรั่งขนาดกลาง (หั่นเป็นชิ้น) 2 หัว

     • แครอท (หั่นเป็นชิ้น) 1/3 หัว

     • เห็ดหอมสด (หั่นเป็นชิ้นบาง ๆ) 4 ดอก

     • กระเทียมกลีบเล็ก (สับละเอียด) 8 กลีบ

     • น้ำมันพืช 3 ช้อนโต๊ะ

     • น้ำมันงา 1 ช้อนโต๊ะ

     • น้ำปลา 1 ช้อนโต๊ะ

     • ซอสหอยนางรม 1 ช้อนโต๊ะ

     • ซอสปรุงรสฝาสีเขียว 2 ช้อนชา

     • น้ำเปล่า



##### วิธีทำ

     1. หั่นเนื้อหน้าอกไก่เป็นชิ้นบาง หมักกับซอสหอยนางรม น้ำปลา และน้ำตาลทราย นำเข้าตู้เย็น หมักไว้ 15-20 นาที

     2. ตั้งชุดนึ่งใช้ไฟปานกลางรอจนน้ำเดือด นำมันฝรั่งและแครอทวางลงไปนึ่งจนสุก ยกลงพักไว้

     3. ตั้งกระทะใส่น้ำมันพืชพอร้อน ใส่กระเทียมลงผัดให้หอม เติมเห็ดหอมลงไปผัดให้เข้ากัน ตามด้วยเนื้อไก่ที่หมักไว้ผัดพอ เข้ากัน ใส่มันฝรั่งและแครอทลงไป ปรุงรสด้วยน้ำมันงา น้ำปลา ซอสหอยนางรม และซอสปรุงรส เติมน้ำเปล่าเล็กน้อย ผัดให้เข้ากัน จัดเสิร์ฟ





### 5\. ซุปไก่มันฝรั่ง

เมนูซุปไก่มันฝรั่ง จับมันฝรั่งต้มกับน้ำซุปหอมใหญ่ ใส่โปรตีนจากไก่ อิ่มอร่อยแคลอรีต่ำ



##### ส่วนผสม

     • ปีกบนไก่ 10-15 ชิ้น

     • รากผักชี

     • พริกไทยดำ 10-15 เม็ด

     • มันฝรั่ง ปอกเปลือกหั่นเต๋า 1-2 หัว

     • แครอท ปอกเปลือกหั่นเป็นชิ้นพอดีคำ

     • หอมหัวใหญ่ ปอกเปลือกหั่นเต๋า 1-2 หัว

     • มะเขือเทศลูกใหญ่ หั่นเต๋า 6 ลูก (เลือกลูกที่แข็ง ๆ เวลาสุกจะได้ไม่เละ)

     • ผักชี

     • น้ำปลา 1-2 ช้อนโต๊ะ

     • เกลือ 1 ช้อนโต๊ะ

     • น้ำตาลทราย 1 ช้อนโต๊ะ

     • ผงปรุงรส หรือซุปก้อน



##### วิธีทำ

     1. ใส่น้ำลงในหม้อ ประมาณ 1/2 ของหม้อ นำขึ้นตั้งไฟปานกลาง (สูตรนี้ใช้หม้อขนาดใดก็ได้ ปริมาณน้ำปรับได้)

     2. ใส่ปีกบนไก่ รากผักชี พริกไทยดำ มันฝรั่ง และแครอทลงไปต้มจนน้ำเดือด หมั่นช้อนฟองอากาศและไขมันออก เพื่อน้ำซุปจะได้ใสและมันวาว

     3. ปรุงรสด้วยน้ำปลา เกลือ น้ำตาลทราย และผงปรุงรส จากนั้นคนผสมเบาๆ ชิมรสตามชอบ ใส่มะเขือเทศและหอมใหญ่ลงไปต้มจนเดือดอีกครั้งและผักสุก ตักใส่ถ้วย โรยด้วยผักชี พร้อมเสิร์ฟ





### 6\. มันฝรั่งเคลือบช็อกโกแลต

เมนูมันฝรั่งชุบช็อกโกแลต สูตรทำง่ายใช้มันฝรั่งแผ่นหยักปาดด้วยช็อกโกแลต จับแช่เย็นกินเพลินๆ



##### ส่วนผสม

     • ช็อกโกแลต

     • มันฝรั่งแผ่นหยัก



##### วิธีทำ

     1. หักช็อกโกแลตเป็นชิ้นเล็ก จากนั้นนำไปละลายด้วยไอน้ำ คนผสมจนละลายทั่วทั้งหมด จากนั้นวางทิ้งไว้ให้ช็อกโกแลตจับตัวกันเล็กน้อย

     2. นำแผ่นมันฝรั่งไปใส่ตะแกรงแล้วเขย่าเอาเศษเกลือออก

     3. ใช้ไม้พายป้ายช็อกโกแลตลงบนแผ่นมันฝรั่งด้านเดียวให้ทั่ว (ถ้าป้ายช็อกโกแลตทั้ง 2 ด้านจะกลบรสมันฝรั่งหมด)

     4. นำเข้าแช่เย็นจนช็อกโกแลตเซตตัว พร้อมเสิร์ฟ





### 7\. ขนมปังมันฝรั่ง

เมนูขนมปังมันฝรั่งไว้กินตอนเช้า ไม่มีส่วนผสมของน้ำหรือนม กินอร่อยได้รสชาติของมันฝรั่งเต็มๆ



##### ส่วนผสม

     • แป้งขนมปัง 250 กรัม

     • ยีสต์ 1 ช้อนชา + 1/4 ช้อนชา

     • เนยสด (อุณหภูมิห้อง) 50 กรัม

     • มันฝรั่งต้มสุก 180 กรัม

     • ไข่ไก่เบอร์ 1 จำนวน 1 ฟอง

     • นมผง 40 กรัม

     • น้ำตาลทราย 100 กรัม

     • เกลือหยิบมือ



##### วิธีทำ

     1. ร่อนแป้งขนมปังกับยีสต์เข้าด้วยกันประมาณ 2-3 รอบ ใส่อ่างผสม เตรียมไว้

     2. ปอกเปลือกมันฝรั่งต้มสุกหั่นเป็นชิ้นเล็ก ๆ ใส่น้ำตาลทรายลงไป บดให้ละเอียดเข้าด้วยกัน ใส่เนยลงไปคนให้เข้ากัน

     3. ทำแป้งที่ร่อนไว้ให้เป็นหลุมตรงกลาง เทส่วนผสมมันฝรั่งบดตามด้วยไข่ไก่ และนมผงลงไป ใช้มือค่อยๆ นวดจนแป้งเนื้อเนียนเข้ากันดี หรือใช้เครื่องก็ได้ตามสะดวก คลุมแป้งด้วยพลาสติกถนอมอาหาร พักทิ้งไว้ประมาณ 1 ชั่วโมง หรือจนแป้งขยายตัวขึ้นเป็น 2 เท่า

     4. ปั้นแป้งเป็นก้อนกลม ก้อนละประมาณ 100 กรัม ได้ประมาณ 6 ก้อน พักทิ้งไว้ให้แป้งขึ้นเป็น 2 เท่า

     5. นำแป้งเข้าเตาอบที่อุณหภูมิ 165 องศาเซลเซียส ใช้ไฟล่างอบประมาณ 15-20 นาที นำออกจากเตา พร้อมเสิร์ฟ





### 8\. สลัดมันฝรั่งทอด

เมนูสลัดมันฝรั่งทอด จับมันฝรั่งทอดคลุกเคล้ากับน้ำสลัด โรยเบคอนกรอบๆ และต้นหอม



##### ส่วนผสม

     • มันฝรั่งต้มสุก 100 กรัม

     • เบคอนหั่นเต๋า 40 กรัม

     • หอมใหญ่หั่นเต๋า 30 กรัม

     • น้ำตาลทราย 5 กรัม

     • น้ำสต๊อกไก่ 50 มิลลิลิตร

     • น้ำส้มสายชูหมักจากองุ่น 10 มิลลิลิตร

     • เกลือป่น

     • พริกไทยป่น

     • ต้นหอมซอย 5 กรัม



##### วิธีทำ

     1. ล้างทำความสะอาดมันฝรั่งแล้วผ่าครึ่ง นำไปนึ่งหรือต้มจนสุก จากนั้นนำมาพักให้เย็น

     2. ตั้งกระทะใช้ไฟกลางใส่เบคอนลงไปเจียวจนเหลืองกรอบ ตักออกพักไว้

     3. ใส่หอมใหญ่ลงในกระทะที่มีน้ำมันเบคอนอยู่ ผัดจนหอมใหญ่สุก ตามด้วยน้ำตาลทราย น้ำสต๊อกไก่และน้ำส้มสายชูหมัก ตั้งไฟพอเดือด ปิดไฟ

     4. นำมันฝรั่งลงทอดในน้ำมันจนกรอบ ตักลงคลุกกับน้ำสลัดที่เตรียมไว้ ปรุงรสด้วยเกลือป่นและพริกไทยป่น โรยเบคอน และต้นหอมซอย





### 9\. มันฝรั่งชุบเกล็ดขนมปังทอด

เมนูมันฝรั่งชุบเกล็ดขนมปังทอด เนื้อมันฝรั่งผสมผสานเบคอนกับชีส ปั้นเป็นก้อนพอคำคลุกเกล็ดขนมปังทอดจนกรอบ ไม่ต้องจิ้มซอสก็อร่อยได้



##### ส่วนผสม

     • มันฝรั่งปอกเปลือก หั่นชิ้นเล็ก (ล้างให้สะอาดประมาณ 3 ครั้ง)

     • น้ำซุป

     • เกลือทะเล

     • เบคอน

     • พาร์มีซานชีส

     • พริกไทยป่น

     • ไข่ไก่

     • เกล็ดขนมปังป่น



##### วิธีทำ

     1. ใส่น้ำซุปลงในหม้อ เติมเกลือทะเลลงไปเล็กน้อย จากนั้นใส่มันฝรั่งลงต้มนานประมาณ 20-25 นาทีจนสุก เสร็จแล้วบดให้ละเอียดใส่ชามผสม

     2. ใส่เบคอนลงไป ตามด้วยพาร์มีซานชีส เกลือทะเล และพริกไทยป่นเล็กน้อย คนผสมให้เข้ากันเป็นเนื้อเดียว

     3. ปั้นมันฝรั่งบดเป็นชิ้น ๆ ขนาดตามต้องการ นำไปชุบลงในไข่ที่ตีไว้แล้วนำขึ้นมาคลุกกับเกล็ดขนมปังให้ทั่วทั้งชิ้น ทำแบบนี้ 2 ครั้ง

     4. นำมันฝรั่งชุบเกล็ดขนมปังไปทอดในน้ำมันท่วมจนกรอบ ตักขึ้นสะเด็ดน้ำมันบนกระดาษอเนกประสงค์





### 10\. เฟรนช์ฟรายส์เกลียว

เมนูเฟรนช์ฟรายส์เกลียว สูตรนี้ใช้เครื่องหั่นมันฝรั่งเกลียว แต่ถ้าอุปกรณ์ไม่พร้อมก็หั่นเป็นแท่งได้เช่นกัน



##### ส่วนผสม

     • น้ำเปล่า

     • มันฝรั่ง 3 ลูกใหญ่

     • ผงพริกปาปริก้า 2 ช้อนชา

     • เกลือ 1 ช้อนชา + 1/2 ช้อนชา

     • ผงกระเทียม 1/4 ช้อนชา

     • ผงหอมใหญ่อบแห้ง 1/4  ช้อนชา

     • พริกป่นคาเยน 1/8 ช้อนชา

     • แป้งสาลีอเนกประสงค์ 3 ช้อนชา

     • ไข่ไก่ 3 ช้อนชา

     • นมสด 1 ช้อนชา + 1/2  ช้อนชา



##### วิธีทำ

     1. เปิดเตาอบที่อุณหภูมิ 450 องศาฟาเรนไฮต์ เตรียมไว้

     2. ใส่น้ำลงในหม้อแล้วนำไปต้มให้เดือด

     3. ปอกเปลือกมันฝรั่งแล้วหั่นด้วยเครื่องหั่นมันฝรั่งเกลียว (หรือหั่นเป็นเส้นยาว) เสร็จแล้วใส่มันฝรั่งลงไปต้มในน้ำเดือดประมาณ 3 นาที นำขึ้นมาสะเด็ดน้ำในกระชอนและราดน้ำเย็นลงไป

     4. ซับมันฝรั่งให้แห้งด้วยกระดาษอเนกประสงค์ พักไว้

     5. ผสมผงปาปริก้า เกลือ ผงกระเทียม ผงหอมใหญ่ พริกป่นคาเยน และแป้งสาลีอเนกประสงค์เข้าด้วยกัน

     6. ใส่ไข่ไก่และนมสดลงไปผสมให้เข้ากัน

     7. ใส่มันฝรั่งลงไปผสมคลุกเคล้าให้เข้ากัน

     8. นำมันฝรั่งวางเรียงลงไปบนกระดาษรองอบ นำเข้าเตาอบประมาณ 30-35 นาที (หมั่นพลิกกลับด้านมันฝรั่งทุก ๆ 15 นาที) จนกลายเป็นสีน้ำตาลทอง จัดเสิร์ฟ





### 11\. มันบด

เมนูมันบด หอมกลิ่นเนยกับกระเทียม ปรุงรสให้เค็มนิดหน่อย



##### ส่วนผสม

     • มันฝรั่ง 1 ปอนด์ + 1/2 ปอนด์

     • กระเทียมสด 6 กลีบ

     • น้ำมันมะกอก (หรือน้ำมันพืช) 1/3 ถ้วย

     • เนยสด 1/2 ถ้วย

     • เฮฟวี่ครีม หรือนมสด 1 ถ้วย

     • เกลือป่น 2 ช้อนชา + 1/2 ช้อนชา

     • ใบกุยช่ายฝรั่งซอย หรือพริกไทยดำบด สำหรับโรยหน้า



##### วิธีทำ

     1. ล้างมันฝรั่งให้สะอาด ปอกเปลือกออกแล้วหั่นเป็นชิ้นเต๋า (เพื่อให้มันฝรั่งสุกพร้อมกัน) นำไปล้างอีกครั้ง (ให้นวลแป้งจากมันฝรั่งลดลง) จากนั้นนำไปใส่ลงหม้อสำหรับต้มแล้วเติมน้ำเย็นลงไปให้ท่วมมันฝรั่ง สูงประมาณ 1 นิ้ว + 1/2 นิ้ว พักทิ้งไว้ประมาณ 10 นาที โดยยังไม่ต้องเปิดเตา

     2. ทุบและสับกระเทียมพอหยาบ นำไปผัดในหม้อด้วยไฟปานกลาง-อ่อน ประมาณ 3-5 นาที จนกระเทียมนิ่มลง แต่ไม่ต้องให้เปลี่ยนสี

     3. เติมน้ำมันมะกอกลงไปผัดกับกระเทียมจนนิ่มและหอม

     4. ใส่เนยสดลงไปผัดให้เข้ากันจนเนยละลาย ใช้ไฟอ่อนสุด (หรือถ้าหม้อร้อนแล้วให้ปิดไฟเลยก็ได้) ประมาณ 5 นาที จากนั้นพักทิ้งไว้จนกระเทียมนิ่มตัว

     5. ใส่เกลือป่น 2 ช้อนชาลงในหม้อต้มมันฝรั่ง เปิดไฟแรงสุดต้มจนน้ำเดือด จากนั้นลดเป็นไฟอ่อนสุด ต้มทิ้งไว้ประมาณ 20-25 นาที

     6. เติมครีมลงในหม้อส่วนผสมกระเทียม ใส่เกลือป่นลงไปเล็กน้อย คนผสมให้เข้ากัน เคี่ยวด้วยไฟอ่อนประมาณ 15 นาที พักทิ้งไว้

     7. พอมันฝรั่งสุกแล้วให้เทน้ำทิ้ง ใช้ส้อม (หรือเครื่องบดมันฝรั่ง) บดให้ละเอียด ค่อย ๆ เติมส่วนผสมครีมลงไป คนผสมให้เข้ากัน ตามด้วยน้ำมันมะกอก (ใส่หรือไม่ใส่ก็ได้) คนผสมให้เข้ากัน (\*\*ในขั้นตอนนี้อาจจะเห็นว่าส่วนผสมเหลว แต่ถ้าพักทิ้งไว้ประมาณ 5-10 นาที ส่วนผสมจะเซตตัว)

     8. ตักส่วนผสมใส่ถ้วย โรยด้วยใบกุยช่ายฝรั่งซอย (สามารถเลือกใช้พริกไทยดำบด หรือน้ำเกรวี่ก็ได้ตามชอบ)





### 12\. มันบดอบชีส

อีกสูตรมันบด เสน่ห์คือเพิ่มชีสลงไป กลายเป็นเมนูมันบดอบชีส จับมันบดมาปรุงรสแล้วโรยชีสก่อนนำไปอบ



##### ส่วนผสม

     • มันฝรั่ง ปริมาณตามชอบ

     • วิปปิ้งครีม (หรือ Cooking Cream)

     • เกลือป่น เล็กน้อย

     • พริกไทย

     • ผงจันทน์เทศ (ใส่หรือไม่ใส่ก็ได้)

     • เชดดาร์ชีสผสมพาร์มีซานชีส (หรือจะใช้อย่างใดอย่างหนึ่งก็ได้)

     • ผงออริกาโน่เล็กน้อย (สำหรับโรยหน้า)



##### วิธีทำ

     1. เปิดเตาอบที่อุณหภูมิ 200 องศาเซลเซียส ใช้ไฟบน-ล่าง เตรียมไว้

     2. นำมันฝรั่งมาต้มสุกนิ่ม ปอกเปลือกให้เรียบร้อยแล้วบดละเอียด

     3. ใส่วิปปิ้งครีมลงไป บดผสมให้เข้ากันเป็นเนื้อเดียว

     4. ปรุงรสด้วยเกลือ พริกไทย และผงจันทน์เทศ ตักใส่ถ้วยอบ โรยหน้าด้วยชีส นำเข้าอบประมาณ 20 นาที นำออกจากเตาอบ โรยออริกาโน่



